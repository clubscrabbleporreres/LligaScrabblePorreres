<!DOCTYPE html>
<html lang="ca">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Reglament de la I Lliga de Scrabble de la Vila de Porreres</title>
</head>

<body>

    <h1>Reglament de la I Lliga de Scrabble de la Vila de Porreres</h1>
    <div class="container">
        <p>A partir de la versió 1.1 del reglament general per a campionats de Scrabble clàssic de l'Associació de
            Jugadors de Scrabble en Català (AJUSC)</p>

        <h2>Índex</h2>
        <ol>
            <li><a href="#inici-partida">Inici de la partida</a></li>
            <li><a href="#mecanica-joc">Mecànica del joc</a></li>
            <li><a href="#final-partida">Final de la partida</a></li>
            <li><a href="#anotacio-partida">Sobre l'anotació de la partida</a></li>
            <li><a href="#agafar-peces">Sobre la manera d'agafar peces</a></li>
            <li><a href="#regla-senyors">Sobre la regla dels senyors</a></li>
            <li><a href="#passar-torn">Sobre l'acció de passar el torn</a></li>
            <li><a href="#canvi-fitxes">Sobre el canvi de fitxes</a></li>
            <li><a href="#impugnacio">Sobre la impugnació</a></li>
            <li><a href="#fitxes-scrabble">Sobre les fitxes de l'Scrabble en català</a></li>
            <li><a href="#recompte-punts">Sobre el recompte dels punts de la jugada</a></li>
            <li><a href="#control-temps">Sobre el control del temps</a></li>
        </ol>

        <h2 id="inici-partida">I. Inici de la partida</h2>
        <ol>
            <li>
                <p>Abans de començar la partida, els jugadors poden verificar la quantitat i la distribució de les
                    lletres.</p>
            </li>
            <li>
                <p>No es permet l'ús de cap material que puguin dur els jugadors ni d'aparells electrònics (telèfons
                    mòbils, tauletes, etc.), excepte que ho acordin els dos jugadors per comprovar les impugnacions de
                    jugades o consultar el reglament.</p>
            </li>
            <li>
                <p>L'inici de cada partida es fa per sorteig entre els contendents. Comença qui treu la fitxa més
                    propera, alfabèticament, a la lletra A. Cal tenir en compte, però, que l'escarràs queda per davant
                    de la lletra A i que, a més, la C queda davant de la Ç; la L, de la L·L, i la N, de la NY.</p>
            </li>
            <li>
                <p>L'anotació del transcurs de la partida va a càrrec del jugador que la inicia. Es recomana que l'altre
                    jugador també anoti les puntuacions, però no és obligatori (vegeu l'apartat IV).</p>
            </li>
            <li>
                <p>El primer jugador extreu set fitxes del sac (vegeu l'apartat V). Una vegada les ha col·locades al
                    faristol i comprova que no té senyors (vegeu l'apartat VI), el segon jugador segueix el mateix
                    procés i, aleshores, activa el rellotge i comença el torn del primer jugador. Els torns es van
                    alternant, i el jugador que té el torn pot jugar una paraula al tauler, passar el torn (vegeu
                    l'apartat VII) o canviar fitxes (vegeu l'apartat VIII).</p>
            </li>
            <li>
                <p>Un cop s'ha fet una jugada i abans de passar el torn, l'altre jugador, si dubta de la validesa de la
                    jugada, té dret d'impugnar-la (vegeu l'apartat IX).</p>
            </li>
        </ol>

        <h2 id="mecanica-joc">II. Mecànica del joc</h2>
        <ol start="7">
            <li>
                <p>Totes les fitxes tenen un valor que es pot veure bonificat segons la casella del tauler on es
                    col·loquin. N'hi ha que tenen la facultat de doblar o triplicar el valor de la lletra o bé de la
                    paraula o paraules que es formen.</p>
            </li>
            <li>
                <p>Les fitxes en blanc (escarrassos) es poden usar com si fossin qualsevol altra fitxa de l'Scrabble en
                    català, però amb un valor de zero punts. Un cop disposat un escarràs al tauler, representa durant
                    tota la partida la mateixa lletra o dígraf que hagi indicat el jugador que l'ha posat (vegeu
                    l'apartat X).</p>
            </li>
            <li>
                <p>La primera jugada que es col·loca al tauler ha de combinar com a mínim dues fitxes i ha d'ocupar la
                    casella central (H8).</p>
            </li>
            <li>
                <p>L'orientació de les paraules que es formen pot ser tant horitzontal d'esquerra a dreta com vertical
                    de dalt a baix, i no és vàlida cap altra orientació.</p>
            </li>
            <li>
                <p>En les jugades posteriors a la primera jugada, el jugador que té la mà ha de col·locar com a mínim
                    una fitxa del faristol i la jugada s'ha de combinar almenys amb una de les fitxes que ja hi havia al
                    tauler. Totes les fitxes que col·loqui han d'ocupar caselles de la mateixa fila o columna sense
                    deixar cap casella en blanc entremig. Les fitxes col·locades poden completar una paraula o més del
                    tauler, entrecreuar-les o disposar-s'hi en paral·lel (fent paret).</p>
            </li>
            <li>
                <p>Totes les combinacions de les fitxes noves amb les del tauler han de donar lloc a mots admesos al
                    diccionari arbitral. La comprovació de la validesa de la jugada només es fa en cas que el
                    contrincant impugni (vegeu l'apartat IX).</p>
            </li>
            <li>
                <p>Les fitxes que es col·loquen sobre el tauler s'han d'usar obligatòriament en la jugada. Si no és el
                    cas, el jugador les ha de recollir i passar el torn.</p>
            </li>
            <li>
                <p>Un cop completada la paraula desitjada, el jugador que té la mà ha de declarar el mot principal de la
                    jugada. Un cop declarada la jugada, si l'oponent dubta de la validesa d'un o més dels mots formats,
                    té dret a impugnar la jugada (vegeu l'apartat IX).</p>
            </li>
            <li>
                <p>El jugador que fa la jugada ha de comptar la puntuació obtinguda. Per fer-ho, cal sumar el valor de
                    totes les paraules formades (vegeu l'apartat XI).</p>
            </li>
            <li>
                <p>El jugador responsable d'anotar la partida apunta la paraula principal de la jugada i la puntuació
                    obtinguda, i la suma als punts acumulats del jugador corresponent (vegeu l'apartat IV).</p>
            </li>
            <li>
                <p>Abans de passar el torn al contrincant, el jugador que ha fet la jugada ha d'agafar del saquet tantes
                    fitxes com ha gastat en la jugada per tenir-ne set al faristol, i ha de comprovar que no té senyors
                    (vegeu l'apartat VI). En el cas que no en quedin prou per tenir-ne set, ha d'agafar les que quedin i
                    deixar el saquet buit (vegeu l'apartat V).</p>
            </li>
            <li>
                <p>Un cop restablert el faristol, el jugador passa el torn al contrincant i prem el botó corresponent
                    del rellotge per fer que corri el temps del contrincant en comptes del seu (vegeu l'apartat XII).
                </p>
            </li>
            <li>
                <p>Els torns dels jugadors es van succeint tal com es descriu més amunt fins que s'arriba al final de la
                    partida.</p>
            </li>
        </ol>

        <h2 id="final-partida">III. Final de la partida</h2>
        <ol start="20">
            <li>
                <p>La partida acaba quan s'esdevé una de les circumstàncies següents:</p>
                <ul>
                    <li>Un dels dos jugadors col·loca al tauler totes les lletres del faristol i ja no en queden més al
                        saquet. En aquest cas, el jugador que ha tancat la partida se suma el valor de les fitxes del
                        faristol de l'altre jugador i aquest se'l resta.</li>
                    <li>Ambdós jugadors sumen zero punts en tres torns consecutius, ja sigui per haver jugat mots
                        incorrectes, per haver passat o per haver canviat. En aquest cas, amb vista a la puntuació final
                        de la partida, cada jugador es resta el valor de les fitxes que li queden al faristol.</li>
                </ul>
            </li>
            <li>
                <p>Es considera guanyador qui obté més punts en el recompte final de la partida.</p>
            </li>
            <li>
                <p>Els jugadors tenen el dret de repassar la suma de tots els punts, i tot seguit, a fi que la
                    informació sigui processada, han d'introduir les dades de la partida en el sistema informàtic del
                    campionat. Un cop processades les dades de la partida, el resultat es considera definitiu, llevat
                    que es detecti un error en relació amb el processament, la transmissió o l'abocament de les dades.
                </p>
            </li>
        </ol>

        <h2 id="anotacio-partida">IV. Sobre l'anotació de la partida</h2>
        <ol start="23">
            <li>
                <p>En cada partida es facilita als jugadors un full pautat per anotar-hi les jugades. Aquest full ha
                    d'incloure el nom dels jugadors i la ronda. A més, cal anar-hi apuntant la paraula principal de cada
                    jugada, la puntuació obtinguda i la suma dels punts acumulats.</p>
            </li>
            <li>
                <p>L'ús de l'escarràs s'ha d'indicar marcant entre parèntesis o amb un cercle la lletra corresponent en
                    anotar la paraula, i l'scrabble s'ha d'indicar encerclant la puntuació de la jugada.</p>
            </li>
            <li>
                <p>Al final de la partida, a més, cal indicar-hi la puntuació final de cada jugador. El total, que depèn
                    dels punts obtinguts durant la partida, dels punts de les fitxes que queden al faristol (que cal
                    sumar o restar segons com ha acabat la partida) i, si escau, dels punts restats per les sancions de
                    temps de joc excedit (vegeu l'apartat XII). També s'hi ha d'anotar la millor jugada de cada jugador
                    i la quantitat de scrabbles.</p>
            </li>
            <li>
                <p>El jugador responsable d'anotar la partida també ho és d'introduir els resultats a l'aplicació de la
                    competició, i també és recomanable que hi pengi una foto del tauler i del full d'anotació. El
                    contrincant ha de comprovar que no hi ha cap error.</p>
            </li>
        </ol>

        <h2 id="agafar-peces">V. Sobre la manera d'agafar peces</h2>
        <ol start="27">
            <li>
                <p>L'operació d'agafar les peces del saquet s'ha de fer de manera que no pugui despertar cap mena de
                    suspicàcia:</p>
                <ul>
                    <li>El saquet ha d'estar sobre la taula (és recomanable que se sostengui en una posició elevada, que
                        impedeixi veure'n el contingut).</li>
                    <li>No es poden palpar les peces ni emprar més temps del que és estrictament necessari.</li>
                    <li>És recomanable anar-les col·locant al faristol d'una en una o deixar-les sobre la taula de cap
                        per avall.</li>
                </ul>
            </li>
            <li>
                <p>Si un jugador, en el moment d'agafar fitxes del saquet per completar el faristol, n'agafa més del
                    compte —tant si les ha col·locades al faristol com si les té encara a la mà—, ha de demanar a
                    l'oponent que n'agafi a l'atzar tantes com n'hi hagi de més i que les torni a ficar al saquet. Si ja
                    havia passat el torn i el temps, el contrincant té dret a tornar a activar-li el temps fins que les
                    fitxes sobreres siguin al saquet. Si el jugador que ha agafat fitxes de més ha vist quines són,
                    l'oponent també té dret a mirar-ho abans de tornar-les. En cas que l'error es detecti a l'hora de
                    fer la jugada, s'atura el rellotge, el jugador retira les peces del tauler, les torna a col·locar al
                    faristol o sobre la taula de cap per avall, i s'actua com s'ha indicat abans. Un cop retirades les
                    peces de més, es torna a activar el rellotge i el jugador pot continuar la mà.</p>
            </li>
            <li>
                <p>Si, per contra, un jugador té menys fitxes al faristol de les que li corresponen quan encara en
                    queden al saquet, ha de normalitzar el nombre de fitxes immediatament. Si ja havia passat el torn i
                    el temps, el contrincant té dret a tornar a activar-li el temps fins que agafi del sac les fitxes
                    que li faltin.</p>
            </li>
        </ol>

        <h2 id="regla-senyors">VI. Sobre la regla dels senyors</h2>
        <ol start="30">
            <li>
                <p>Si un jugador té set vocals o set consonants al faristol, sense cap escarràs, té dret a fer un canvi
                    de fitxes sense perdre el torn. Aquest canvi només es pot fer just després d'agafar les fitxes del
                    sac i en el temps propi, abans de donar el temps a l'oponent. Es pot fer encara que només quedi una
                    fitxa al sac. En primer lloc, ha de mostrar al contrincant el faristol amb les set vocals o set
                    consonants, després ha de ficar totes les fitxes a la bossa i aleshores, un cop remenades, n'ha
                    d'agafar set. Si fa senyors tres vegades consecutives, cal aturar el rellotge i sol·licitar a un
                    tercer que miri les fitxes que queden a la bossa:</p>
                <ul>
                    <li>Si totes les fitxes de la bossa també són consonants o vocals, igual que les fitxes que el
                        jugador té al faristol, s'ha de quedar amb les fitxes que té en aquell moment.</li>
                    <li>Si només queda una fitxa diferent de les que té al faristol (per exemple, una vocal i la resta
                        consonants o a l'inrevés), s'ha de quedar amb aquesta fitxa, ha de tornar a activar el rellotge,
                        ha de posar les altres fitxes del faristol al sac, remenar-les i agafar-ne sis.</li>
                    <li>Si dues o més fitxes de la bossa són diferents de les que té al faristol (per exemple, vocals
                        quan al faristol té consonants, o a l'inrevés), ha de tornar a activar el rellotge i ha d'anar
                        fent canvis de les set fitxes fins que aconsegueixi treure, com a mínim, una fitxa diferent de
                        la resta.</li>
                </ul>
            </li>
        </ol>

        <h2 id="passar-torn">VII. Sobre l'acció de passar el torn</h2>
        <ol start="31">
            <li>
                <p>Un jugador pot passar el torn al contrincant, sense canviar fitxes ni fer cap jugada, tot manifestant
                    que passa, registrant-ho al full d'anotació amb zero punts o un guionet i marcant el canvi de torn
                    al rellotge. D'entrada, es pot passar tantes vegades com es vulgui al llarg de la partida, llevat
                    que es doni la circumstància del segon apartat del punt 20.</p>
            </li>
        </ol>

        <h2 id="canvi-fitxes">VIII. Sobre el canvi de fitxes</h2>
        <ol start="32">
            <li>
                <p>Un jugador pot fer servir el seu torn per canviar algunes o totes les fitxes del faristol si al sac
                    en queden com a mínim set. Després de dir el nombre de les que vol canviar, les ha de deixar a
                    damunt la taula de cap per avall, ha de treure del sac el mateix nombre de fitxes seguint l'apartat
                    V i, finalment, ha d'introduir al sac les que ha descartat. D'entrada, es poden fer tants canvis com
                    es vulguin al llarg de la partida, llevat que es doni la circumstància del segon apartat del punt
                    20.</p>
            </li>
            <li>
                <p>La comprovació de les fitxes que queden al sac només es pot fer palpant-les per fora.</p>
            </li>
        </ol>

        <h2 id="impugnacio">IX. Sobre la impugnació</h2>
        <ol start="34">
            <li>
                <p>Un jugador pot impugnar una jugada si sospita que una o més de les paraules que ha format l'oponent
                    no són correctes. En aquest cas, el jugador declara que vol comprovar la validesa de la jugada i
                    posa el rellotge en pausa. El jugador que ha fet la jugada té dret a posar el rellotge en pausa si
                    veu que el contrincant que està impugnant la jugada no fa l'acció de parar-lo.</p>
            </li>
            <li>
                <p>Un cop aturat el rellotge es consulta al diccionari arbitral la paraula o paraules de les quals es
                    vol comprovar la validesa. Si la impugnació es vol fer a més d'una paraula, cal fer-ho en la mateixa
                    consulta (escrivint tots els mots separats per espais al validador). No es poden fer dues consultes
                    corresponents a paraules diferents en la mateixa impugnació.</p>
            </li>
            <li>
                <p>Cal facilitar sempre a l'altre jugador la visualització tant de la consulta escrita com del resultat
                    de la validació, que s'ha de fer al diccionari arbitral disponible a l'aplicació de la competició.
                </p>
            </li>
            <li>
                <p>Després de comprovar la validesa de la jugada, el jugador que havia fet la jugada activa de nou el
                    rellotge. Si el jugador que ha impugnat s'adona que no s'ha tornat a posar en marxa el rellotge, el
                    pot reactivar. Si la jugada és correcta, es continua amb normalitat la partida. Si, per contra, la
                    jugada es considera nul·la, el jugador que rep la impugnació ha de retirar les fitxes del tauler i
                    perd el torn sense sumar cap punt.</p>
            </li>
            <li>
                <p>La impugnació de la jugada s'ha de fer just en el moment en què el mot s'ha declarat. Si ja s'ha
                    iniciat la restitució de peces al faristol, la jugada es considera acabada i acceptada i, per tant,
                    ja no es pot impugnar.</p>
            </li>
        </ol>

        <h2 id="fitxes-scrabble">X. Sobre les fitxes de l'Scrabble en català</h2>
        <ol start="39">
            <li>
                <p>Es considera que la fitxa Q du incorporada la u. Per tant, cal posar al tauler QE o QADRE i no QUE o
                    QUADRE. En cap cas no es poden representar les seqüències qu o qü amb dues fitxes. Com a
                    conseqüència, no es pot representar un mot que combini la Q amb una vocal sense la presència de la u
                    entremig, com per exemple el mot qaf.</p>
            </li>
            <li>
                <p>La ela geminada (l·l) i el dígraf enya (ny) només es poden representar amb les fitxes pròpies (L·L o
                    NY) o amb un escarràs. En cap cas no es pot representar amb dues fitxes.</p>
            </li>
            <li>
                <p>L'escarràs només pot representar alguna de les fitxes existents del joc. No pot representar les
                    lletres k, w ni y.</p>
            </li>
        </ol>

        <h2 id="recompte-punts">XI. Sobre el recompte dels punts de la jugada</h2>
        <ol start="42">
            <li>
                <p>A l'hora de comptar els punts d'una jugada, les fitxes que s'han aprofitat del tauler només atorguen
                    el valor propi (sense tenir en compte els factors multiplicadors que puguin ocupar). En canvi, les
                    fitxes col·locades en la jugada permeten aprofitar els factors multiplicadors de lletra que s'hagin
                    ocupat. Si les fitxes que s'han afegit al tauler ocupen alguna casella amb factor multiplicador de
                    paraula, el factor s'aplica al valor total de la paraula que s'acaba de calcular.</p>
            </li>
            <li>
                <p>Si una fitxa es col·loca damunt un factor multiplicador que forma part de dues paraules noves, el
                    factor s'aplica dues vegades.</p>
            </li>
            <li>
                <p>Els factors multiplicadors són acumulables. Primer se suma el valor de les diferents fitxes que s'han
                    col·locat per formar la paraula, si és el cas, tenint en compte els factors multiplicadors de
                    lletra, i després s'apliquen els factors multiplicadors de paraula.</p>
            </li>
            <li>
                <p>Si es col·loquen les set fitxes de cop al tauler formant una paraula, s'ha d'indicar a l'altre
                    jugador que la jugada és un scrabble, que permet afegir 50 punts extres als punts obtinguts amb la
                    jugada.</p>
            </li>
        </ol>

        <h2 id="control-temps">XII. Sobre el control del temps</h2>
        <ol start="46">
            <li>
                <p>El control de temps de cada partida es fa amb el rellotge disponible a l'aplicació de la competició.
                    Cada jugador disposa de 30 minuts de joc a la primera fase i de 25 a la segona. Un cop esgotats
                    aquests minuts, el jugador és penalitzat a raó de 10 punts per cada minut o fracció consumit del
                    temps addicional. La penalització s'ha de restar de la puntuació total al final de la partida.</p>
            </li>
            <li>
                <p>Si, en qualsevol moment de la partida, un jugador adverteix que l'estat o la configuració del
                    rellotge no és la correcta (per ex., descompta temps al jugador que no toca, o corre durant una
                    impugnació), pot informar-ne l'oponent i fer les accions necessàries per corregir la situació (per
                    ex., pitjant el botó per canviar el torn o fent tornar a córrer el rellotge).</p>
            </li>
            <li>
                <p>Una jugada es considera completada quan el jugador l'ha col·locada sobre el tauler, s'ha anotat al
                    formulari, ha reposat les fitxes gastades i ha premut el rellotge. A partir d'aquest instant comença
                    a comptar el temps per a l'oponent. Per tant, el jugador que no està obligat a anotar i ja ha
                    reposat fitxes ha d'esperar que el jugador que està anotant la seva jugada acabi de comptabilitzar
                    els punts abans de passar-li el torn al rellotge. De la mateixa manera, el contendent que ha de fer
                    la jugada ha d'esperar que l'oponent li passi el torn i estigui corrent el temps propi.</p>
            </li>
            <li>
                <p>El rellotge només es pot posar en pausa en els casos següents:</p>
                <ul>
                    <li>Mentre s'estableix la validesa d'una jugada impugnada.</li>
                    <li>Si hi ha diferències en el recompte de punts.</li>
                    <li>Mentre es retornen a la bossa lletres extretes per excés quan l'error es detecti a l'hora de fer
                        la jugada.</li>
                    <li>En declarar una jugada, incloent-hi la puntuació, que pot finalitzar la partida, perquè ja no
                        queden fitxes al faristol del jugador que té la mà ni al sac.</li>
                    <li>Si s'avisa una tercera persona per resoldre qualsevol circumstància que impedeixi el
                        desenvolupament normal de la partida.</li>
                </ul>
            </li>
            <li>
                <p>La responsabilitat d'activar el control de temps d'un jugador recau en l'adversari. En cas d'haver
                    d'aturar el temps per consultar un tercer, la responsabilitat d'aturar el temps recau en el jugador
                    per a qui està corrent.</p>
            </li>
        </ol>
    </div>
</body>

</html>